---
title: První rande
description: Včera jsem šla na rande. Nedopadlo to dobře. Navazování vztahů je minové pole.
image: index.jpeg
---

<aside class="pull-right">

PRO TIP: *Pokud chcete sbalit polyamorní ženu, možná je lepší neříkat, že její partnerka vypadá jako chlap. Tím spíš, když to prokazatelně není pravda, jenom váš předsudek vyvolaný klíčovým slovem trans na profilu dotyčné.*

</aside> 

Poprvé po návratu z Thajska jsem šla na rande. Nedopadlo to dobře. Je zvláštní jak to (ne)funguje: nebyl úplně blbej, máme asi tak milion společných zájmů a témat. Ale naprosto žádná jiskra.

S holkama to nevadí. Co jsem vrátila lesbickou kartičku, tak můžu mít romantické, asexuální vztahy s ženama a je to v pohodě. Ale u chlapů to je extrémně binární; buďto je fakt hodně chci, nebo vůbec.

No a pak ještě celá ta věc s Terezkou. Na té seznamce máme propojené profily, je tam napsáno že spolu chodíme. A Terezka otevřeně píše, že je trans. Když došlo na téma mojí polyamory, tak to sice nijak nezmínil, ale neodpustil si poznámku že Terezka "vypadá jako chlap."

Měla jsem mu chrstnout pití do ksichtu a odejít středem, no. Příště musím být víc od rány; lepší než si to pak sama doma vyčítat.

### Surgical self-worth

Jak už jsem tu psala, původně jsem vůbec chirurgickou změnu neplánovala. Při první návštěvě na sexuologii jsem to i řekla: "Chci hormony, ale operaci určitě ne." ("No tak to vám nemůžu pomoct.") Po roce jsem názor změnila, hlavně v souvislosti s uvědoměním si své skutečné orientace, ale pořád jsem to považovala za nepodstatný detail, třešničku na dortu, která mi usnadní některé situace, ale nic významného nezmění. 

Až teď pozoruju jak se můj přístup proměnil. Předtím jsem vztahy s muži nebrala nijak závazně, realisticky jsem očekávala, že mě dotyční mají jenom za postelovou kuriozitku nebo je přitahuje ta část mojí anatomie, která už to měla spočítané.

Teď mám větší sebevědomí, daleko víc si sebe cením a úplně zmizela potřeba zvát někoho domů po druhé schůzce jenom protože jsem <s>zrovna</s> děsně nadržená, ačkoliv naprosto netuším, jestli o mne bude mít zájem i potom.

### Říct či neříct? Screwed both ways

Navazování vztahů je pro trans lidi minové pole. Dříve jsem praktikovala radical honesty, svůj trans* status měla hned v první větě na seznamkovém profilu a ještě se ujišťovala, že to dotyčný vzal na vědomí a chápe co to znamená. Ale bohužel to přitahovalo úplně špatný druh chlapů.

Teď jsem se rozhodla zkusit opačný přístup, vyoutovat se až když uvidím jestli to má šanci vůbec někam pokračovat. Když jsem otevřená a říkám to hned, sebelepší první dojem, který udělám, je zcela automaticky přebit předsudky vtloukanými lidem odmalička do podvědomí. "*Trans ženy jsou hnusné, vypadají jako chlapi, vskutečnosti jsou chlapi, 'podvádí' svojí existencí nebohé cishet muže, koho přitahují je buzerant...*" S takovým handicapem bych neměla šanci ani kdybych vypadala jako misska.

Ale je to hrozné jiným způsobem. Já nerada lžu, mlžím, vyhýbám se pravdě---demokratický politik ze mne nikdy nebude, jedině snad diktátorka vládnoucí železnou pěstí---a z celého večera jsem měla stísněný pocit. Na konci naší schůzky si ještě všimnul dětské sedačky v autě, já dceru nezapřela a vymluvila se že ex "nějak" otěhotněla. Na následující otázku jestli jsem biologicky kluk (*facepalm*) jsem odpověděla protiotázkou, jestli jako kluk vypadám. Žádná odpověď. Technicky vzato jsem tedy nelhala, ale stejně mi ze sebe bylo na zvracení.

Takže jsem dneska ten účet zase zablokovala, a uvidím, za jak dlouho se do světa internetových seznamek znovu odvážím vydat. Jestli vůbec.