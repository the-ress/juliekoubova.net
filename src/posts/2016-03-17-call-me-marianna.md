---
title: Call Me Marianna
image: /img/2016-03-17-call-me-marianna-660px@1x.jpeg
imageAlt: Fotka z filmu Call Me Marianna
description: Festival Jeden svět mi umožnil exhibovat po promítání filmu Call Me Marianna.
lang: cs
---
Minulý týden jsem na festivalu [Jeden svět](http://www.oneworld.cz/2016/) viděla film [Call Me Marianna](http://www.callmemarianna.com/). Bylo to hrozně smutný, zima, tma, Polsko tam působilo jako lotyšský vtip... Ale je fajn, že se od doby zachycené ve filmu situace trochu zlepšila a trans lidé v Polsku již nejsou nuceni žalovat své rodiče pro legální uznání svého rodu.

Marianna ve filmu režíruje divadelní hru o svém příběhu. Trochu mě zarazilo, jak nemá problém roli svého minulého já obsadit mužem, a mluvit o své minulosti v mužském rodě. Já bych to nesnesla.

A to nebylo veškeré misgenderování. Marianna nám představí svého kamaráda, kterého uvede jako trans muže, aby jej pak vytrvale oslovovala ženským rodem a vysvětlovala mu, jak ony ženy musí držet pospolu. Z toho jsem byla taková rozpačitá.

Organizátoři byli tak odvážní, že mě pozvali jako hosta do debaty po filmu. A já jsem samozřejmě nemohla oslyšet příležitost exhibovat před stovkou lidí a vykládat, o kolik je život snažší, když vás vlastní rodina nezavrhne jako Mariannu ve filmu, jen protože si dovolíte být sami sebou.

![Ondřej Plešmíd a Julie, &copy; Tereza Havlínková](/img/2016-03-17-debata-660px@1x.jpeg)

Ze začátku jsem byla trochu nervozní---čekala jsem něco velikosti malého sálu v Světozoru, a ono je [Ponrepo](http://nfa.cz/cz/kino-ponrepo/) dvakrát větší---a úvodní hejt proti povinné sterilizaci se mi nepovedlo podat s potřebnou razancí. Pak jsem si zvykla, a když došlo na otázky o sexu, tak jsem se reakcemi publika už jenom bavila.

Přišla si mě tam poslechnout Fronéma, se kterou jsem se neviděla a nemluvila přes dva roky. Je to zvláštní, co taková doba s lidmi (ne)udělá. V poslední době jsem vždycky v šoku, jak málo se jiní lidé mění. Ale uznávám, můj referenční rámec není úplně standardní.

Po debatě jsme šly na panáka do vedlejšího baru a já si plnými doušky užívala ten kontrast vůči minulosti, ve které jsem se snažila naplňovat stereotypy mužského chovaní, a byla jsem z toho neustále v děsné křeči.

Vždycky se mi líbilo nechat se vést, zejména v zásadních otázkách typu kam půjdeme a co budeme pít, ale to je u chlapečků hrozně neatraktivní. Je neskutečně osvobozující nebýt nucena projevovat se rozhodně, pokud nechci, a vědět, že to na moji atraktivitu nebude mít negativní dopad; spíš naopak. 

A pochopitelně nejde ani tolik o výběr tequily, ale hlavně o romantické vztahy. Je mi daleko příjemnější představa pasivně se soustředit na to, abych byla maximálně okouzlující (a co nejlíp kontrolovala svůj vztek a deprese když NRE fáze pomine), než někoho aktivně balit. Pokud mě chtějí, fajn, můžu je chtít taky. Pokud ne, není to nic, co bych mohla svým konáním změnit.

*[NRE]: New Relationship Energy