---
title: Call Me Marianna
image: /img/2016-03-17-call-me-marianna.jpeg
imageAlt: Fotka z filmu Call Me Marianna
---
Minulý týden jsem na festivalu [Jeden svět](http://www.oneworld.cz/2016/) viděla polský film [Call Me Marianna](http://www.callmemarianna.com/). Bylo to hrozně smutný, zima, tma, Polsko tam působilo jako lotyšský vtip... Ale je fajn, že od doby zachycené ve filmu se situace v Polsku trochu zlepšila a trans lidé již nejsou nuceni zežalovat své rodiče pro legální uznání svého rodu.

Marianna ve filmu režíruje divadelní hru o svém příběhu. Trochu mě zarazilo, jak ve své hře nemá problém roli svého minulého já obsadit mužem, a mluvit o své minulosti v mužském rodě. Já bych to nesnesla.

A to nebylo veškeré misgenderování. Marianna nám představí svého kamaráda, kterého uvede jako trans muže, aby jej pak vytrvale oslovovala ženským rodem a vysvětlovala mu, jak ony ženy musí držet pospolu. Tak jsem z toho byla taková rozpačitá.

<div class="hero">
  <img src="/img/2016-03-17-debata.jpeg" alt="Julie a Ondřej Plešmíd">
</div>

Organizátoři byli tak milí a odvážní, že mě pozvali jako hosta do debaty po filmu. Tak jsem měla příležitost exhibovat asi před stovkou lidí a vykládat o kolik je život snažší, když vás vlastní rodina nezavrhne, tak jako Mariannu ve filmu, jen protože chcete být sami sebou.

Ze začátku jsem byla trochu nervozní---čekala jsem něco velikosti malého sálu v Světozoru, a ono je [Ponrepo]() dvakrát větší---a úvodní hejt proti povinným sterilizacím se mi nepovedlo podat moc přesvědčivě. Pak jsem si zvykla, a když došlo na otázky o sexu, tak už jsem se reakcema publika jenom bavila.
 
Přišla se tam na mně podívat Fronéma, se kterou jsem se neviděla a nemluvila přes dva roky. Je to zvláštní, co taková doba s lidma (ne)udělá. V poslední době jsem vždycky v šoku, jak málo se jiní lidé mění. Ale uznávám, můj referenční rámec není úplně standardní.