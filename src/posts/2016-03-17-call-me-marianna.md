---
title: Call Me Marianna
image: /img/2016-03-17-call-me-marianna-660px@1x.jpeg
imageAlt: Fotka z filmu Call Me Marianna
description: Festival Jeden svět mi umožnil exhibovat po promítání filmu Call Me Marianna.
lang: cs
---
Minulý týden jsem na festivalu [Jeden svět](http://www.oneworld.cz/2016/) viděla polský film [Call Me Marianna](http://www.callmemarianna.com/). Bylo to hrozně smutný, zima, tma, Polsko tam působilo jako lotyšský vtip... Ale je fajn, že od doby zachycené ve filmu se situace v Polsku trochu zlepšila a trans lidé již nejsou nuceni se soudit se svými rodiči pro legální uznání svého rodu.

Marianna ve filmu režíruje divadelní hru o svém příběhu. Trochu mě zarazilo, jak nemá problém roli svého minulého já obsadit mužem, a mluvit o své minulosti v mužském rodě. Já bych to nesnesla.

A to nebylo veškeré misgenderování. Marianna nám představí svého kamaráda, kterého uvede jako trans muže, aby jej pak vytrvale oslovovala ženským rodem a vysvětlovala mu, jak ony ženy musí držet pospolu. Tak jsem z toho byla taková rozpačitá.

![Ondřej Plešmíd a Julie, &copy; Tereza Havlínková](/img/2016-03-17-debata-660px@1x.jpeg)

Organizátoři byli tak odvážní, že mě pozvali jako hosta do debaty po filmu. Tak jsem měla příležitost exhibovat před stovkou lidí a vykládat, o kolik je život snažší, když vás vlastní rodina nezavrhne jako Mariannu ve filmu, jen protože chcete být sami sebou.

Ze začátku jsem byla trochu nervozní---čekala jsem něco velikosti malého sálu v Světozoru, a ono je [Ponrepo](http://nfa.cz/cz/kino-ponrepo/) dvakrát větší---a úvodní hejt proti povinné sterilizaci se mi nepovedlo podat s potřebnou razancí. Pak jsem si zvykla, a když došlo na otázky o sexu, tak jsem se reakcemi publika už jenom bavila.

Přišla si mě tam poslechnout Fronéma, se kterou jsem se neviděla a nemluvila přes dva roky. Je to zvláštní, co taková doba s lidmi (ne)udělá. V poslední době jsem vždycky v šoku, jak málo se jiní lidé mění. Ale uznávám, můj referenční rámec není úplně standardní.
  
Po debatě jsme šly na panáka do vedlejšího baru a já jsem si moc užívala ten kontrast, jak si nyní dovoluju se chovat, jak se nesnažím naplňovat stereotypy mužského chovaní, kvůli kterým jsem dřív byla pořád v děsné křeči.

Byla jsem překvapená, jak se moje vnímání potenciálních partnerů---nebudeme si nalhávat, že už k ní nic necítím, že ne?---posunulo. Dřív mě přitahovala maskulinita malinko nad rámec standardizované ženy(tm), ale teď mám tu očekávanou baseline někde úplně jinde, a daleko víc jsem si všímala jak mi typicky ženské chování přijde nepřitažlivé. <em lang="en-us">There goes my gynephilia...</em>