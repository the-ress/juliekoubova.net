---
title: Orgasmický portrét
image: index.jpeg
bannerStyle: 'top: -50%; transform: translateY(15%);'
description: 'Jak fantazie mého ex: já trpím na nepohodlné stoličce, on sedí na posteli, pokuřuje a občas si mě vyfotí.'
---
Před pár týdny jsem jednou večer na Facebooku narazila na událost vernisáže výstavy Petra Jedináka [Orgasmické portréty](https://facebook.com/events/1256354914375541/). Přijďte, je to v pondělí 8. srpna v Karlíně. Proklikala jsem se na Petrův web a všimla si nenápadné větičky:

> Chcete-li se stát rovněž součástí tohoto projektu, neváhejte mě oslovit.

A bylo jasno. Tu samou noc jsem mu napsala, a pak jsem Terku další dva týdny otravovala tím, jak se nemůžu dočkat a jaká to bude veliká zábava.

Podstatnou část motivace tvořila, nemá cenu si nic nalhávat, moje potřeba externí validace. A nechat se vyfotit při masturbaci a fotku pak vyvěsit v galerii na mezinárodní den ženského orgasmu (ano, to existuje), to je pořádná porce validace. Ale taky mě fascinuje technika focení na skleněné desky, při které vznike jeden jediný <span title="aspoň dokud jej nevyfotíte DSLR 😄">neduplikovatelný</span>, nezvětšovaný originál. Kdyby fotil na moderní film, neřku-li digitálně, tak by mě to asi nelákalo; určitě ne natolik, abych mu sama proaktivně psala.

<figure class="pull-left">
  <img src="insta.jpeg" width="360" alt="Julie namalovaná">
</figure>

Pár dní předem jsem se domluvila s [Lenkou](https://facebook.com/LenkaOdehnalovaMakeUpArtist/) aby mě namalovala---a taky abych tam nešla sama, kdyby se ukázalo že je to nějakej divňák, kterážto obava se naštěstí ukázala lichá---a ve čtvrtek jsme se sešly u něj v ateliéru.

Já jsem si ten den vzala volno, nechtěla jsem být nucena přepínat do maskulinní energie, což se při dohadování věcí v práci snadno může stát, a radši jsem šla ráno na lekci zpěvu a zbytek dne se různě nahezkávala, opečovávala a všelijak jinak připravovala 😇

První hodinu zabralo Lence mě nalíčit, ale pak odešla a bylo třeba začít. Byl mi vysvětlen postup: sedneš si tady na tu tvrdou stoličku u zdi, obklopená čtveřicí blesků a obrovskou kamerou, a začneš masturbovat.

*"A máš na to pět minut."*

To mě trochu zarazilo, známe se sotva hodinu a už mě zkouší subit. Tedy, ne že by se mi to nelíbilo... I když to v minulosti vždycky dopadlo tak, že mi někdo přikázal ať se udělám, a tím prakticky garantoval že orgasmu nedosáhnu. 

Ale ten požadavek, jak vyšlo najevo, byl nudně technický: Po pěti minutách ze světlocitlivé vrstvy kolodia vyprchá éter a již ji není možno vyvolat. Což se  v případě první desky zřejmě i trochu stalo.

Dál to byla scéna jak z fantazie mého bývalého partnera: já jsem trpěla na nepohodlné stoličce obložená světly, snažila se udělat do těch pěti minut, a Petr seděl na posteli, pokuřoval, s pobaveným výrazem sledoval dění, a občas si mě u toho vyfotil zrcadlovkou.

Na třetí pokus se mi podařilo to stihnout. Ještě jsem vzbudila trochu pohoršení na balkónku s výhledem do parku---nějak se mi v té post-orgasmické spokojenostní rozněžněnosti nechtělo oblékat; a proč taky vlastně. Můj příští byt musí nutně mít balkón na kterém se budu moci nahá <s>předvádět</s> opalovat. Počkala jsem, než na mokrých deskách začne alespoň něco být vidět, a byl čas vyrazit za Terezkou.

Teď už si jenom rozmyslet nějakou reprezentativní úchylku do jeho dalšího projektu [Karneval neřesti](http://jedinak.cz/carnival-of-kink/)...