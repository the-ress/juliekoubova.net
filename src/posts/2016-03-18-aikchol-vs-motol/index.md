---
title: Aikchol vs. Motol
image: index.jpeg
imageAlt: Pohled z pokoje v Aikchol Hospital
description: Každá máme jen jeden dobrý pokus a musíme s důsledky své volby žít po zbytek života.
lang: cs
---

Připadám si absurdně jenom píšíc tento titulek, ale nedávno jsem četla [Markéty post](http://themarketka.blogspot.cz/2016/03/srovnani-operace-v-motole-v-thajsku.html) jak nemáme co kritizovat výsledky motolských operací, pokud jsme ji samy nepodstoupily. Což je holý nesmysl, chirurgické techniky se objektivně liší a variabilitu výsledků jednotlivých lékařů lze do určité míry také posoudit.

Tady bych ráda zesumarizovala faktory, které byly při výběru důležité pro mne. Existuje několik zásadně odlišných technik:

### Sigmoid Colon Vaginoplasty

Vaginální stěna je vytvořena ze spodní části tlustého střeva. Výsledná neovagina má hloubku až 20 cm (kundičky AFAB <span title="cis jsou lidé, kteří nejsou trans">cis</span> <span title="dyadičtí jsou lidé, kteří nejsou intersex">dyadických</span> lidí mají typicky ~14 cm, ale nelze to úplně srovnávat, protože jsou flexibilnější).

Sliznice střeva poskytuje neustálou lubrikaci, což může být užitečné pro sex, ale dost nepraktické všechnu ostatní dobu, když zrovna nešukáte. Není třeba se bát žádného zápachu, ten způsobují bakterie v zažívacím traktu, a ty jsou pochopitelně před použitím odstraněny.

Každopádně tato technika nebývá první volbou, riskujete při ní nejen genitálie, ale i zažívací trakt, je potřeba otevřít břišní dutinu... A pokud se bavíme mimo kontext socialistického zdravotnictví, tak je logicky i dražší.

Prakticky se dnes používá jen v případech, kdy už jedna operace proběhla a její výsledek (tedy hlavně hloubka) není uspokojivý. Já jsem o ní vůbec neuvažovala.

### Penile Inversion

Lety prověřená technika používaná všude v Evropě, Americe, i jinde. Včetně Motola. Existuje nespočet různých variant, ale základní princip je vždy stejný: vaginální kanál je vytvořen uvolněním kůže penisu, obrácením naruby, sešitím na konci a vložením do dutiny břišní. Sexuálně citlivá kůže tak skončí úplně uvnitř, kde se dá jen velmi blbě dráždit.

Klitoris je vytvořen z žaludu, stejně jako u všech ostatních technik. Vnitřní pysky buďto nejsou vůbec, nebo se jenom tak naznačí vytvořením přehybu vnějších pysků.

Hloubka takto vytvořené kundičky může být od zcela nepoužitelných 2 cm až po normálních patnáct nebo více, pokud se použije i kůže odjinud.

Nedávno internety proběhla [3D animace ilustrující penilní inverzi](https://gfycat.com/LightShinyBufeo). NSFW, jako bych to musela psát...

![Animace penilní inverze](penile-inversion-660px.jpeg)


### Thajské techniky (Dr. Suporn, Dr. Chettawut)

To nejlepší nakonec. Budu psát hlavně o Supornově technice, Chettawutova se může v některých ohledech lišit. O ostatních lékařích, kteří se v Thajsku specializují na západní klientelu, nic nevím.

Vaginu vytvoří ze scrota, kromě úplného dna, na které použije lubrikující tkáň urethry. Pokud šourek nestačí, použije kožní štěp z třísel. Hloubka kundičky je limitovaná prostorem v břišní dutině, velikost továrního vybavení je zcela nepodstatná. Dr. Suporn garantuje minimálně 14 centimetrů.

Díky nevyplýtvání penisu na vytvoření vaginální stěny je pak možná konstrukce skutečných, sexuálně citlivých a prostorově oddělených vnitřních pysků a poštěváčkové kapuce z přesně tech tkání, z jakých mají být, které je tvoří u cis žen. Předkožka je vývojově homologická s kapucí poštěváčku, stejně tak povrch penisu s vnitřními pysky.

Dr. Suporn rozděluje žalud na dvě části, z menší vytvoří klitoris, ze zbytku oblast kousíček pod ním. Klitoris má přirozenou velikost a vzhled, nepřipomíná nijak žalud penisu, a zároveň zůstanou zachována všechna sexuálně vzrušivá nervová zakončení.   

Negativem je, že tato operace trvá déle, je pro tělo větší zásah, vyžaduje delší rekonvalscenci a dilatační režim po operaci je náročnější. V mém případě trvalo sedm týdnů, než jsem se začala cítit normálně zdravá.

![Supornova klinika](suporn-clinic-660px.jpeg)

### Obligátní hejt na Motol

Zpátky do Prahy. Moje výhrada k motolským výsledkům neleží ani tak v té technice. Dobře udělaná inverze může mít přijatelné výsledky, alespoň co se hloubky týče, když už ne vzhledem a citlivostí. Problém je, že motolské výsledky jsou extrémně nekonzistentní.

Viděla jsem jednu, která možná (z dálky, za šera) vypadala docela přijatelně. Viděla jsem dvě naprosto tragické. "Klitoris," zcela jasně identifikovatelný jako žalud penisu, volně visící v podivné díře nad ústím močové trubice. Vnější pysky s obrovskou, špatně zašitou separací, pořád připomínající spíš šourek. Vaginální vchod asi tři centimetry výše, než by měl být. Žádné vnitřní pysky, natož potom ze správné kůže. Hloubka 4 (čtyři!) centimetry.

Určitě takhle hrozně nedopadnou všechny, ale to fakt není ruleta, kterou by někdo chtěl hrát.

### Neinformovaný souhlas

Další příšerný aspekt je, že ženy podstupující operaci v Motole zřejmě nikdo předem neseznámí s šancemi, které tam mají, a jaké výsledky mohou reálně očekávat.

> I v Motole lze dosáhnout hezkého výsledku, když má člověk dost materiálu a dobré anatomické předpoklady (což nebyl zrovna můj případ teda). Za to na druhou stranu ty výsledky taky asi budou patrně víc individuální.
>
> <cite>Markéta Lisová, [12. března 2016](http://themarketka.blogspot.com/2016/03/srovnani-operace-v-motole-v-thajsku.html?showComment=1457801910038#c9059978443176676235) 

> Hm… jo, mohl by před operací něco říct, ideálně už při první návštěvě, když už ten materiál chce vidět.
>
> <cite>Markéta Lisová, [12. března 2016](http://themarketka.blogspot.com/2016/03/srovnani-operace-v-motole-v-thajsku.html?showComment=1457805930147#c7935732957993901126)</cite>

Markéta má "štěstí," že je asexuální, a její očekávaní byla realisticky nastavena na "nebude to penis" a "půjde čůrat." Což je naprosto v pořádku, ale trochu se bojím, že spousta trans žen od motolské operace čeká možnost penetrativního sexu, a pak jsou nemile překvapeny.

### Jak jsem vybírala já

Já jsem velmi sexuální bytost, rozhodně jsem nechtěla být omezená jen na orgasmy při análním sexu---které si navíc sama ani neumím udělat---a tak jsem se rozhodovala podle důrazu na maximální citlivost. A samozřejmě bych chtěla mít sex a vypadat hezky přirozeně.

Tedy inverze, nejen ta motolská, byla ze hry hned na začátku, a vybírala jsem si víceméně jen mezi [Dr. Supornem](http://www.supornclinic.com) a [Dr. Chettawutem](http://chet-plasticsurgery.com).

Doktor Suporn sídlí v Chonburi, což je takové thajské Brno, ale jenom hodinu cesty od letiště v Bangkoku. Je dražší, ale v ceně jsou zahrnuty jakékoliv (i čistě kosmetické) revize. Po propuštění z nemocnice vás jeho personál každý den kontroluje na hotelu, 2x týdně chodíte na prohlídku přímo k němu. Čekací lhůta byla tehdy asi rok, já měla štěstí a získala termín který někdo odřekl.

Doktor Chettawut sídlí přímo v Bangkoku, je levnější, ale pokud potřebujete kožní štěp, platíte zvlášť, a pokud někdy v budoucnu budete chtít kosmetickou nebo jinou revizi, zaplatíte si ji taky. Asi vás nikdo nevyzvedne hned na letišti, a péče po propuštění z nemocnice nebude tak důkladná. Čekací doba u něj byla cca půl roku.

### Rozdíly v technice (aneb jedna paní povídala)

Co se rozdílů v technice týče, Dr. Suporn prý nechává víc erektilní tkáně---přispívá k příjemným pocitům běhěm sexu---ale četla jsem o případě, kdy ji zřejmě nechal moc, nebo měla dotyčná moc testosteronu a vzrušení ji pak bolelo. Mně to přijde jako rozumný kompromis; pokud by něco přebývalo, pryč to jde dát vždy.

Dr. Suporn také během operace odstraní ochlupení z míst, kde nemá být (tj. uvnitř pochvy). Nejsem si jistá, zda to dělá i Dr. Chettawut, známá, která u něj byla, si nějaké ochlupení musela nechat odstranit ještě před odletem do Bangkoku.

Dr. Suporn je také údajně schopný řešit srůsty (adheze) střev. U Dr. Chettawuta jsem slyšela o výsledku s nedostatečnou hloubkou, zřejmě způsobenou touto komplikací.

### Závěrem

Dávalo mi smysl vybrat si chirurga, který nedělá vůbec žádný marketing, jeho web vypadá jak z roku 1996, má přesto termíny obsazené na rok dopředu, a poskytuje na svůj výtvor doživotní záruku. Každá máme jen jeden dobrej pokus a musíme s důsledky své volby žít po zbytek života. Zadlužit se a přetrpět náročnější první rok mi přijde rozumnější, než na takové věci šetřit. 

Na druhou stranu, pokud vám sex nic neříká a je pro vás hlavní prioritou zbavit se tovární konfigurace, Motol nebo jiná česká inverze bude určitě snažší, levnější a míň bolavá varianta.

*[AFAB]: Assigned Female at Birth