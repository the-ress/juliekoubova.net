---
title: Sex a bolest
image: index.jpeg
description: To, s ja­kou zá­li­bou si hla­dím rudé šrá­my na zad­ku a pře­mýš­lím, kde bych se moh­la před­vést na­ha­tá, dává asi jed­no­znač­nou od­po­věď.
---

Před pár měsíci jsem tu pochybovala [zda jsem opravdu trans](/pochyby-jsem-trans/), a došla jsem k tomu, že je to vlastně jedno, že jediná otázka, kterou má cenu si klást, je jestli jsem šťastnější a spokojenější, a snaha o nějaké škatulkování je zcela zbytečná.

Úplně stejně by samozřejmě šlo odbýt i dnešní otázku; nehledě na to, že pocit spokojenosti, který ve mně vyvolává každý letmý dotyk stále ještě bolavých bradavek, nebo s jakou zálibou si teď hladím rudé šrámy a podlitiny na zadku a přemýšlím, kde bych se tak mohla stihnout předvést nahatá nebo přinejhorším v plavkách, než se zahojí, dává asi poměrně jednoznačnou odpověď.

Dneska jsem mezi těma dvěma výprasky zažila snad nejúžasnější sex ever, a nejúžasnější na tom nebylo že to dělal dobře a dlouho, ale že jsem si poprvé v životě---nebo alespoň po fakt dlouhé době---s někým dovolila vypnout a neřešit jak u toho vypadám, jak mu asi chutnám, jestli ho to ještě baví, a milion dalších nesmyslů, které mi tak často bránily být plně přítomná.

A přitom je to tak prosté! Stačí přijmout radikální myšlenku, že váš partner je dospělý a svéprávný a kdyby se mu to nelíbilo, tak to nedělá.

Což jsem dříve nedokázala. Hlavně protože jsem nedokázala nakreslit čáru ani mezi tím, co se skutečně líbí mně, a tím, co dělám abych uspokojila někoho druhého. Vlastně mi byla úplně cizí představa, že by mohlo jít občas taky jen o moji rozkoš.

S Fro jsme si tehdy kdysi dávno přestaly hrát možná i proto, že já nebyla s to si přiznat, že se mi líbí když mi ubližuje, a alibisticky jsem tvrdila že se mi líbí trpět pro ni. Což sice byla pravda, ale takto podáno to nebyla zodpovědnost, o kterou by stála.

Už jsem ale velká holka a je čas na coming out. V mém novém brandu masochismu a submisivity není prostor na takové hloupé lhaní sama sobě.

Ano, vždycky se mi líbilo a vzrušovalo mě jemné, hravé, něžné plácání z odvážnějších sekcí Blesku pro ženy. Ale opravdu zajímavé to začíná být až za hranicí, kde už to příjemné není. Kde už to fakt bolí. Kde křičím a podlamují se mi kolena. Kdy celý svět kromě nás dvou přestane existovat. 

Kdy se mu dívám do očí a vím, že alespoň pro tu chvíli jsem jeho. Když skončí, když mě konejší v náruči a milujeme se. Když mám druhý den na těle stopy, kterými se mohu pyšnit a které mi těch pár krásných pomíjivých okamžiků připomínají.

A líbí se to *mně*. Nedělám to kvůli nikomu jinému. Dělám to abych saturovala svoji potřebu. Potřebu intimity, potřebu hlubokých prožitků. Potřebu se  odevzdat, důvěřovat, patřit.