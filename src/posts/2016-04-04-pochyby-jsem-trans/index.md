---
title: 'Pochyby: Jsem skutečně trans?'
bannerTitle: 'Pochyby: Jsem trans?'
bannerStyle: 'top: -35%;'
image: index.jpeg
imageAlt: '© Tereza Tomcová'
description: Dva roky se pre­zen­tu­ji jako žena, rok a půl beru hor­mo­ny, pod­stou­pi­la jsem chi­rur­gic­kou změ­nu. Jsem trans?
---

> Prosím vás, už dva roky se prezentuji jako žena, rok a půl beru hormony, před třemi měsíci jsem podstoupila chirurgickou změnu pohlaví. Co myslíte, znamená to, že bych třeba mohla být trans? Nebo jsem jenom zmatená?
>
> <cite>každý druhý příspěvek na [r/asktransgender](https://www.reddit.com/r/asktransgender)</cite>

No dobře, já teď už asi objektivně jsem, i kdybych snad před šestým lednem, půl devátou ráno indočínského času, kdy Dr.&nbsp;Suporn Watanyusakul vzal do ruky skalpel a šitíčko, nebyla.

Faktem zůstává, že všichni občas pochybujeme. Co když si to jen namlouvám? Co když jsem se jenom zamilovala do představy bytí trans, jakkoliv bizarně to zní? Co když jsem jenom znuděná hraním života *na easy*, jako bílý cishet muž?

> Ať už je to proto, že si chce ségra v životě vyzkoušet všechno, na co normální smrtelníci nedosáhnou, prostě protože si o tom netroufnou ani uvažovat, ať už je to proto, že to tak skutečně je \[...\]
>
> <cite>moje sestra, 9. dubna 2014</cite>

Je to tak? Chci si vyzkoušet všechno, na co normální smrtelníci nedosáhnou? Ale kdo by nechtěl?

Když jsem byla dítě, tak jsem žádný niterný persistentní pocit, že jsem doopravdy holčička, neměla. Nijak jsem svůj gender neprožívala. Všichni se tvářili že jsem chlapeček a že to zřejmě nějak souvisí s tím, co rodiče nazývali "předek" (umyla sis zadek? a předek?) A kdo jsem já, abych protestovala?

Jasně, stereotypní chlapeček jsem fakt nebyla. Z dětství si vzpomenu spíš na kamarádky než kamarády. Jedna z nejvíce formativních knih pro mne byla [Martina si hraje s počítačem](http://www.databazeknih.cz/knihy/martina-si-hraje-s-pocitacem-77287). Vášní tisíce planoucích sluncí jsem nenáviděla velikonoce, kdy mě nutili vyrábět proutěné falické symboly a pak s nimi nahánět holky. Přitom bych ve skutečnosti ocenila, kdyby se naopak někdo postaral o moji setrvávající vlahost.

Ale to jsou takové maličkosti, kvůli tomu svůj rod nezačnete zpochybňovat.


### Sex! Porno!

Později se to zkomplikovalo sexem. Někdy okolo dvacítky ztratil svůj pel novosti a já zjistila, že mě vlastně až tak neuspokojuje. Nevěděla jsem, že toužím po ženském těle pro sebe, pletla jsem si přitažlivost se závistí. Ale byla jsem závislá na pocitu blízkosti a splynutí. A jak jsem si potřebovala neustále dokazovat, že jsem fakt chlapák, tak vyspat se s každou, která přišla do cesty, byl docela funkční způsob.

<p class="pullquote-right" data-pullquote="Vel­ká vý­hra fe­mi­nis­mu je, že je úplně OK být kluk, kte­rý hol­kám na dru­hém ran­de ob­lí­ká při­pí­ná­ky.">Vtipná byla moje tehdejší preference mature a <abbr title="Big Beautiful Woman">BBW</abbr> porna, přestože v reálném životě jsem takové tendence neprojevovala. Přitažlivé herečky mě ohrožovaly a rušily. Ty ošklivé jsem asi podvědomě nepovažovala za konkurenci.</p>

Ostatně i teď, když si někdy porno pustím, tak je to občas závod jestli se dřív udělám nebo začnu dysfořit.

Zejména díky [Fronémině fluiditě](https://facebook.com/notes/10153648079717979) jsem nakonec objevila, jaký sex mě skutečně naplňuje. Ale odtud vedla ještě dlouhá cesta. Velká výhra feminismu je, že můžete být chlapeček který holkám na druhém rande oblíká připínáky, a vůbec se kvůli tomu nemusíte cítit blbě.


### ...vztahy

Sex byla ta snažší část mých pseudo-lesbických vztahů. Vždycky se ve mně bila touha po někom silnějším, s kým bych si mohla dovolit být slabá, se standardními hetero maskulinními očekáváními. Občas zahodit maskulinitu v posteli je jednoduché, ale vědomě se jí vzdát napořád jsem tehdy nedokázala.

A tak jsem občas agresivně vybuchovala ve snaze dokázat si svoji mužnost, jindy se propadala do depresí, jaké požadavky jsou na mne kladeny a jak budu nahrazena chlapem, který to celé nehraje, a ještě jindy byla zklamaná, že moje partnerky nemají dostatek vnitřní síly aby moje chaotičnění dokázaly brát s nadhledem. Koneckonců, ony ve mně viděly chlapa a čekaly nejspíš přesně to samé. 


### Chybějící velké rozhodnutí

Na procesu tranzice je nejhorší, jak dlouho trvá. Ale zase není třeba dělat žádná velká unáhlená rozhodnutí. Epilace? Alespoň rok bolestivých sezení každý měsíc. Hormonální změny? Počkáte si třeba i [osm měsíců, než dostanete první pilulku](/byt-trans-v-cr/). A potom je to dalších pár měsíců, než to na vás začne být vidět a než dojde k nějakým nevratným změnám (pokud vůbec). Operace? Nejdřív po dalším roce.

<aside class="pull-left">

Před dvěma lety si mě vzal jeden známý stranou, a začal mi jako starší a zkušenější promlouvat do&nbsp;duše, ať si to dobře rozmyslím, že&nbsp;měl kdysi taky podobné myšlenky, ale pak mu došlo, že mu stačí občas vyrazit ven v paruce, minisukni a na 20 cm jehlách.

Vlastně to bylo hrozně smutné, protože působil, že se snaží přesvědčit především sám sebe. Tak bych fakt nechtěla skončit.

</aside>

Děsí mě představa, že se v šedesáti ohlédnu a budu litovat věcí, které jsem nezkusila. Kdybych v průběhu tranzice zjistila, že to pro mne není, že jsem se spletla, tak mohu kdykoliv přestat. Budu mít míň vousků, no bože. Možná divný man-boobs. To se dá řešit. Kamarádi se mi možná budou chvíli smát, ale za rok si na to nikdo nevzpomene. Ale když za dvacet let zjistím, že ty pocity nikam nezmizely, a já ztratila dalších dvacet let života hraním špatné role?

Pro mne to všechno vyplynulo tak nějak přirozeně, od jednoho kroku k následujícímu. Vždycky jsem řešila ten aspekt, který mi v tu chvíli způsoboval nejvíce dysforie.

Je mi do breku před zrcadlem, jak hranatě svalnatě mužsky vypadám? Modré pilulky pomohou. Nepříjemné situace na úřadech? Změním si jméno. Nelíbí se mi jak vypadám nahá a že můj přerostlý klitoris láká lidi dělat věci, které mi nic neříkají? Objednám se k Dr.&nbsp;Supornovi.

Po každém kroku jsem se cítila hezčí a spokojenější. Až jsem byla úplně překvapená, jak rychle jsem si  zvykla po operaci. Čekala jsem nějaké období, kdy se budu cítit divně. Přeci jen jsem k tovární konfiguraci žádnou nenávist necítila, jen to nevypadalo dobře a bylo to nepraktické. Ale nic takového se nekonalo.

A ještě výraznější "správný pocit" byla sociální tranzice. Dneska si vůbec nedokážu představit, že bych znovu hrála chlapečka, přestože v tom teoreticky mám desetkrát delší praxi. Ale třeba se jednou budu cítit dostatečně sebejistá, abych zkusila drag a vyrazila někam hrát chlapečka jenom jako. To by mohlo být příjemně validující, kdyby mi to lidi nevěřili.

### Tak tedy jsem nebo ne?

To, že o tom přemýšlíte, je samo o sobě dost silná indikace, že cis nebudete. Cis lidé nad takovými věcmi vůbec přemýšlet nemusí.

Nikdo vám to neřekne. Žádný psycholog to nepozná, žádná kontrolka se nikde nerozsvítí. Žádný objektivní diagnostický postup neexistuje a ani existovat nemůže; jak se člověk cítí je nepřenosné.

Ale to vůbec nevadí. Dělejte co doufáte že vás učiní šťastnými. Život máte jenom jeden, proč žít cizí? 