---
title: Trans-feminní hierarchie
image: index.jpeg
description: Nahaté opice milují hierarchii. Neumíme bez ní žít. A trans-feminní lidé nejsou jiní.
---

Nahaté opice milují hierarchii. Svět nám nedává smysl, neumíme se v něm orientovat, dokud nevíme, kdo je nad námi a kdo pod námi. A trans-feminní lidé nejsou jiní.

### Trans ženy

Na vrcholu žebříčku stojí atraktivní, sebevědomé, heterosexuální ženy, které bez problému prochází za cis a jsou již hrdými majitelkami neokundičky. *Třeba jako, ehm, já, že ano.* Ty mohou poučovat služebně mladší kolegyně a strašit je horrorovými příbehy o interakcích s lidově demokratickým zdravotnictvím.

O příčku níže jsou ženy, které se na operaci teprve chystají, nebo které měly tu smůlu, že s proměnou začaly moc pozdě, případně jim příroda nadělila příliš mnoho jednoznačně mužských znaků a společnost jim cis privilegia upírá.

Na dalším stupínku stojí ženy, které se do operace nijak zvlášť neženou. [Ty to mají blbý i jinak](/byt-trans-v-cr/), ale ještě navíc musí snášet ústrky tzv. "skutečných žen" o příčku výše, které se buďto---zblbnuty sexuology---domnívají, že tyto neexistují, a nebo, pokud jejich existenci berou na vědomí, je upřímně nenávidí.

Naprosto netuším odkud se to bere. Ty argumenty, které slýchám, jsou jak přes kopírák, jako by je napsal nějaký lidovec nebo republikán. Jedna taková empatická dáma napsala, že nechce žít ve světě, kde ženy mohou mít penis. *Protože kdo má penis, může znásilnit.*

<figure>
  <img src="terf-660px.jpeg" 
       alt="Od té doby, co si lidé mohou měnit jména a dokumenty bez operací, je všechno jinak. Teď už nevíš, jaké genitálie mají ostatní v kalhotech. Cítím se tak utlačená.">
  <figcaption>
    &copy; <a href="http://assignedmale.com">Sophie Labelle</a>
  </figcaption>
</figure>

Nedochází jim, že když se vyjadřují autoritativně o rodu jiných osob, otevírají tím dveře ostatním transfobům, kteří se ovšem nebudou rozpakovat použít jiná kritéria. Třeba tvar genitálií při narození. Nebo chromozomy. Protože v čem přesně je rozdíl mezi "**nerespektuji tě jako ženu, nelíbí se mi tvoje tělo**" a "*nerespektuji tě jako ženu, nelíbí se mi jaké tělo jsi měla jako dítě*," případně ultimátní "*souška učitelka nám v prvouce říkala, že žena=XX a muž=XY*"? 

Nevím, zda jsou si tak nejisté svým rozhodnutím, svojí identitou, že teprve až po operaci, jakožto objektivním zásahu a potvrzení lékařskou autoritou, samy sebe začnou akceptovat jako ženy. A nebo se považovaly za ženy i před operací, ale tuto základní slušnost nejsou schopny poskytnout ostatním. Nebo se před operací tak moc nenáviděly? Možná jen nejsou spokojeny s výsledky svojí [české inverze](/aikchol-vs-motol/), a když se mají blbě ony, tak ať trpí všichni.

A nebo třeba jenom považují své překonání byrokratických překážek, šikany s dočasnými jmény, psychologických vyšetření, komise na ministerstvu a všech ostatních českých post-komunistických nesmyslů za jakousi zásluhu, "badge of honor," a přijde jim nemyslitelné, že by to najednou ostatní nemuseli podstupovat. 

Je smutné, jak je místní diskurs 20 let pozadu za Evropou a Amerikou. Kdyby české trans trans&shy;fo&shy;bič&shy;ky zkusily tyto svoje názory ventilovat na redditu, tak je tam umlátí čepicema. Řeči o tom, jak si pre-op ženy nezaslouží respektovat jako ženy, působí v civilizovaném světě podobně jako 80letý rasista, odplivávající si nad smíšenou rodinou. Ale tady, podporovány sexuology, kteří nikdy žádného nebinárního člověka neviděli---překvapivě, když přiznáním riskují, že je sexuolog vyhodí a oni budou muset začít znovu a jinde---mohou svoji nenávist bez obav šířit. 

### Proplácení operací

Jedním z oblíbených slaměných strašáků českých trans transfobiček je, že odstranění požadavku sterilizace pro legální uznání rodu povede ke konci konfirmačních operací "<span title="There ain't no such thing as a free surgery.">zadarmo</span>." Proto je třeba bojovat proti non-op lidem, kteří chtějí legální rozpoznání svého rodu. Chtějí nám sebrat Motol, svině slovenský!

Jenže to je holý nesmysl. Zákon vyžaduje sterilizaci, tzn. pouze orchiektomii, která se dá dělat s lokálním umrtvením nebo epidurálem a je pochopitelně daleko levnější, než celý ten mnohahodinový cirkus s anesteziologem, asistenty, smečkou sester, JIP, následnou několikadenní hospitalizací, etc.

Operace jsou přerozdělovnami hrazeny protože je to pro lidí trpících dysforií z primárních sexuálních znaků jediný způsob léčby. S prerekvizitami legální změny rodu to nemá vůbec nic společného.

### ICD-11

<figure class="pull-right" lang="en-us">
  <img src="assigned-male-300px.jpeg" 
       alt="Distinguishing 'transgender' from 'transsexual' only reaffirms the medicalization of trans bodies. Enough with the false dichotomy. Don't categorize trans people by their genitals.">
  <figcaption>
    &copy; <a href="http://assignedmale.com">Sophie Labelle</a>
  </figcaption>
</figure>

Dalším projevem zaostalosti našeho rybníčku je fetišizace 23 let starého diagnostického manuálu ICD-10, plného naprosto nepřijatelné terminologie. České trans ženy se rády mlátí po hlavě F-kódy. "Já jsem [F64.0: Transsexualismus](http://apps.who.int/classifications/icd10/browse/2008/en#/F64.0), kdo je víc!" nebo "No tak to nejsi F64.0, to jsi možná [F64.1: Transvestitismus dvojí role](http://apps.who.int/classifications/icd10/browse/2008/en#/F64.1), nebo dokonce [F65.1: Fetišistický transvestitismus](http://apps.who.int/classifications/icd10/browse/2008/en#/F65.1)". To poslední je asi nejhorší urážka, kterou si trans ženy mohou uštědřit. 

Myslím, že příští rok, až WHO konečně schválí [novou verzi ICD-11](http://apps.who.int/classifications/icd11/browse/l-m/en#/http%3a%2f%2fid.who.int%2ficd%2fentity%2f90875286), můžeme čekat velké pozdvižení mezi českými trans ženami, které se budou cítit hluboce uraženy, že jejich diagnóza již není v sekci mezi poruchami osobnosti, gamblerstvím nebo kleptománií. Místo toho je gender incongruence zařazena mezi poruchy sexuálního zdraví, kam správně patří.

Stejně tak skončí patologizace crossdresserů a transgender lidí bez touhy po hormonálních či chirurgických změnách (tj. F64.1 a F65.1 jsou zrušeny bez náhrady).

Snad jediné, co lze nové verzi vytknout, že stále patologizuje rodovou nekonformitu u dětí. Pre-pubertální děti nemají žádnou potřebu medicínských zásahů, potřebují jenom svobodu být samy sebou, a je velmi škodlivé zařazovat chování vybočující z hloupých genderových stereotypů jako něco vyžadujícího lékařskou pozornost.

### Crossdresseři

Úplně vespod žebříčku jsou crossdresseři. Z těch je většině trans žen na blití, jelikož se---pravda, celkem oprávněně---děsí, že jemné nuance mezi trans ženou a chlupatym týpkem v lesklejch silonkách jsou pro průměrného voliče hluboko pod rozlišovací schopností.

Ale ani crossdresseři nepřijdou úplně zkrátka. Ti, kteří se jednou za čtvrt roku odváží *en femme* taxíkem do baru, mohou směle pohrdat těmi, kteří se převlíkají jen doma.

### Závěrem

Tedy jak vidíte, trans lidé jsou úplně, ale opravdu úplně normální. Mají dostatek nenávisti, strachu, nebo alespoň pohrdání pro kohokoliv, kdo není přesně jako oni, a nijak se to neostýchají dát najevo.