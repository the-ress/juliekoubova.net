---
title: Moje cesta k polyamory
publish: unlisted
image: index.jpeg
---

Než jsem---snad již definitivně---přijala <span title='from Greek πολύ poly, "many, several", and Latin amor, "love"'>polyamory</span> za vlastní, musela jsem ujít dlouhou a spletitou cestu, s odbočkami a návraty zpět.

Můj první pokus o takové uspořádání byl po všech stranách špatně. Bylo mi 24, byla jsem ve svém prvním vážném vztahu, měly jsme malé miminko. A já plašila, že jsem ještě nic nezažila.

### Zakázané ovoce

Jak by řekla teta Kateřina, neštěstí nechodí po horách a na každém šprochu... Vyzkoušela jsem si, co lidé vidí na podvádění svých partnerů. To vzrušení z konání něčeho zakázaného, z překračování tabu je nesporné.

Ale netrvalo to moc dlouho. Už jsem svoji sexualitu znala do té míry, že jsem tušila, že se musím příšerně opít, abych dokázala chlapečka přesvědčivě zahrát a dotyčnou dostala do postele. Když jsme pak pokračovaly další tajnou schůzkou, tak už jsem měla pocit, že mám odpracováno, a že od teď je řada na mně, být ta dobývaná, přijímající. Heteračky z toho pochopitelně úplně nadšené nebyly.

Pak jsem se díky Fronémě a Jakubovi seznámila s myšlenkou konsensuálních neexkluzivních vztahů. Já se do Fronémy osudově zamilovala a zároveň s tím jsem se zamilovala i do polyamory. Alespoň jsem si tak připadala; o pár měsíců později jsem si [od Fousáče](https://facebook.com/inkdividual/) nechala vyřezat poly srdíčko s nekonečnem na rameno.

Část toho okouzlení nepochybně ležela v mém exhibicionismu a potřebě překračovat společenské normy. Hrozně mě bavily reakce lidí, když si všimli, že s Fronémou jsem já i Jakub, a že to je naprosto v pořádku.  

### Průkopnice slepých uliček

Ale vůči Pavle to bylo sprosté podvádění. Tak jsem se doma napráskala, měly jsme pár dní velmi nepříjemných rozhovorů a domluvily jsme se, že polyamory zkusíme. To je samozřejmě úplně nejhorší způsob, jak takové uspořádání zavést.

Navíc já neměla motivaci vztah s Pavlou udržet, jenom jsem nechtěla přijít o dceru. Od momentu, kdy jsem s Fro poznala, že se ke mně může někdo alespoň občas chovat "správně", jsem byla pro fungování ve vztahu jako muž navždy a  kompletně zruinovaná.

Skoro rok jsme to s Pavlou ještě vydržely. Příšerný rok plný hádek a konfliktů a výčitek. Když jsme se rozešly, tak to byla velká úleva pro všechny zúčastněné. 

Ale bylo čím dál jasnější, že moje přijetí polyamory nebylo upřímné. Že jsem ji vzala jako nutné zlo, podmínku bytí s Fro. Tedy možnost občas se vyspat s někým jiným nebyla úplně k zahození, ale v skrytu duše---no, doopravdy hodně nahlas---jsem se děsila toho, až si najde někoho dalšího.

Když jsme se rozešly, pak znovu daly dohromady a byly samy bez Jakuba, tak jsme snad ani o polyamory nijak nemluvily. Tedy pokud se správně pamatuji, nebyly jsme explicitně exkluzivní, ale otevřenost nějak nebyla na pořadu <s>dne</s> roku. Měly jsme dost problémů samy se sebou.

### Po hře na chlapečka

Když skoncčil i náš vztah verze 2.0, tak jsem se zapřísahala že poly nikdy víc. Pořád jsem rozumově chápala výhody odlišných kompromisů polyamory oproti monogamii, ale měla jsem tolik negativních vzpomínek na svoji žárlivost a pocity nejistoty a strachu z opuštění, a daleko nejjednodušší bylo celou věc zavrhnout.

<p class="pullquote-right" data-pullquote='Ani monogamie žádné jistoty neskýtá. Sice se říká “dokud smrt nerozdělí”, ale v 50% přijdou právníci dřív.'>Jenže pak se stala zajímavá věc. Moje tělo konečně začalo fungovat na správných hormonech. Snad poprvé v životě jsem se cítila opravdu dobře. Najednou jsem nemusela téměř neustále hrát tu absurdní roli. Poprvé jsem dokázala mít sebe opravdu ráda, začala jsem si sebe cenit.</p>

A polyamory zase začala dávat smysl, a tentokrát i&nbsp;pocitově. Bez toho ostnu bolesti a strachu, kdykoliv si uvědomím, že funguje oběma směry. Protože ona ani monogamie žádné jistoty neskýtá. U oltáře se říká "dokud nás smrt nerozdělí", ale v polovině případů přijdou dřív právníci.

V monogamním světě existují dva druhy vztahů: partnerský, ve kterém jeden jediný člověk musí uspokojovat všechny vaše romantické, sexuální, spolubydlící a rodinné potřeby, ideálně po zbytek života; a všechny ostatní vztahy, které se k těmto sférám nesmí ani trošičku přiblížit, protože by tím založily důvod k ukončení onoho primárního vztahu.

To mi přijde úplně padlé na hlavu. Když jsme tuhle koukaly na nějaký romantický seriál, tak žádná z těch zápletek by nebyla možná, kdyby ti lidé komunikovali a byli ochotni se dohodnout. Facepalm prostě.

Ani monogamie nezaručí nic víc, než že ten člověk se mnou bude jenom tak dlouho, dokud bude sám chtít. Monogamie dává iluzi "vlastnictví," ale ve skutečnosti akorát vytváří nutnost vztahy (z mého pohledu zbytečně) ukončovat.

Přitom žádný vztah není stejný, žádný nikdy nenaplní všechny naše potřeby kompletně, žádné dva vztahy nejsou nutně stejně intenzivní. S někým chci žít, s někým jiným nám stačí vidět se jednou za měsíc, nebo cokoliv mezi tím.

V polyamory mají všechny vztahy možnost vykvést a plně se rozvinout. Ale stojí to víc úsilí a komunikace, a nejsou pro to žádné společensky standardizované vzory. 

### Dnes

Když jsme se daly dohromady s Terezkou, tak jsem se sporadicky vídala s jedním milencem, a bylo nad slunce jasné, že sice jsem poměrně vyváženě bi-romantická, ale v sexu 90% hetero. A tak nezbývalo než náš vztah od začátku nastavit jako polyamorní.

Ale ještě jsme naši schopnost se dohodnout pořádně neotestovaly, protože zatím veškerá aktivita s dalšími lidmi byla, když jsem já šla na pár [vesměs tragických schůzek](/prvni-rande/), nebo když jsme náhodně s někým skončily v posteli obě dvě.

Tak ani nevím, jestli to děláme správně...